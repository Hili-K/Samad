<!DOCTYPE html>

<html>
<head>
    <meta charset="utf-8" />
    <title>بز ریش سفید | صمد بهرنگی</title>
    <link rel="stylesheet" href="style.css" />
</head>
<body>

    <ul class="menu">
        <li>
            <ul>
                <li id="day-mode"><a>حالت روز</a></li>
                <li id="night-mode"><a>حالت شب</a></li>
            </ul>

        </li>
        <li>
            <ul>
                <li id="small-text"><a>متن کوچک</a></li>
                <li id="medium-text"><a>متن متوسط</a></li>
                <li id="large-text"><a>متن بزرگ</a></li>
            </ul>
        </li>
        <li id="back"><a href="index.html">بازگشت</a></li>
     
    </ul>

    <h1>بز ریش سفید</h1>

    <p>
        شنیدم که در همین ده خودمان روزی بز حاجی مهدی آقا گر شد و آن را ول کردند توی
        صحرا، بعد بره‌ی خل میرزا کدخدای ده دیگر، بعد سگ حاجی قاسم خودمان و بعد هم
        گوساله‌ی مشهدی محمد حسن. این چهار تا وسط بیابان همدیگر را پیدا کردند و رفیق
        شدند. اینجا و آنجا خوردند و خوابیدند و حسابی چاق و چله شدند، گری هم رفت پی کارش.
    </p>

    <p>
        شبی توی مزرعه‌ی «داشلو» نشسته بودند حرف می‌زدند. دیدند از دور روشنایی می‌آید.
        بز که ریش سفیدشان بود گفت: آخ!.. کاشکی قلیانی چاق می‌کردیم!..
    </p>
    
    <p>
        دیگران گفتند: این که کار سختی نیست. آقا سگ آب می‌آورد، آقا گوساله تنباکو،
        آقا بره آتش، آنوقت قلیان را چاق می‌کنیم.
    </p>
    
    <p>
        آقا بره پاشد رفت دنبال آتش. رفت و رفت و نزدیک روشنایی که رسید، دید اوهو،
        دوازده تا گرگ دوره زده‌اند و نشسته‌اند خودشان را گرم می‌کنند. ترس برش داشت.
        سلام، علیک السلام! گفتند: رفیق بره، تو کجا و اینجا کجا؟
    </p>
    
    <p>
        بره ترسان گفت: آمدم از شما آتش بگیرم تا برای رفیق بز قلیان چاق کنیم.
    </p>
    
    <p>
        گرگ‌ها گفتند: حالا بیا بنشین، خستگی در کن...
    </p>
    
    <p>
        بره رفت و نشست. یکی گفت معطل چه هستیم، دیگران گفتند که صبر کن، یکی دیگر هم
        می‌آید.
    </p>
    
    <p>
        آقا بز هر چه صبر کرد دید آقا بره نیامد. گفت: آقا گوساله تو پاشو برو ببین آقا بره
        چه بلایی سرش آمده.
    </p>
    
    <p>
        آقا گوساله پا شد آهسته آهسته آمد، نزدیک گرگ‌ها که رسید دید دوازده تا گرگ
        بیچاره آقا بره را وسطشان گرفته‌اند و نشسته‌اند. از ترس شروع به لرزیدن کرد.
        اما به روی خودش نیاورد و سر بره تشر زد: پدر سگ، آمدی اینجا چه کار؟! آتش بیاری
        یا با آقایان بنشینی و حرف بزنی؟ یا الله، پاشو بیفت جلو، برویم. وقت قلیان رفیق
        بز می‌گذرد.
    </p>
    
    <p>
        گرگ‌ها گفتند: خونت را کثیف نکن، رفیق. حالا بیا کمی بنشین خستگی در کن...
    </p>
    
    <p>
        گوساله هم از ترس چیزی نگفت و رفت نشست وسط گرگ‌ها. یکی گفت که حالا دیگر معطل
        چه هستیم؟ دیگران گفتند که عجله نکن، رفیق. الان یکی دیگر هم پیدایش می‌شود.
    </p>
    
    <p>
        آقا بز باز هر چه صبر کرد از بره و گوساله خبری نشد. گفت: آقا سگ پاشو برو دنبالشان.
    </p>
    
    <p>
        سگ پاشد آمد. نزدیک که رسید دید دوازده تا گرگ، آقا بره و آقا گوساله را دوره
        کرده‌اند و نشسته‌اند حرف می‌زنند. از ترس لرزید و کنده‌ی زانوهایش به هم خورد.
        اما به روی خودش نیاورد و تشر زد: آهای با شما هستم، بره، گوساله! مگر رفیق بز
        شما را برای شب‌نشینی آقایان فرستاده که نشسته‌اید و خوش خوش بگو بخند می‌کنید؟
        هیچ حیا نمی‌کنید؟ پاشید بیفتید جلو برویم، وقت قلیان رفیق بز می‌گذرد.
    </p>
    
    <p>
        گرگ‌ها گفتند: رفیق سگ، بیخودی عصبانی می‌شوی. این بیچاره‌ها گناهی ندارند. حالا
        تو هم بیا کمی بنشین خستگی در کن...
    </p>
    
    <p>
        آقا سگ هم از ترس چیزی نگفت و رفت نشست کنار رفیق‌هایش.
    </p>
    
    <p>
        آقا بز وقتی که دید از سگ هم خبری نشد، خودش پا شد راه افتاد به طرف روشنایی
        گرگ‌ها. سر راه لاشه گرگی پیدا کرد. شاخ محکمی زد به لاشه و آن را روی سر بلند
        کرد. خوشش آمد و همین طوری راه افتاد. نزدیک روشنایی که رسید، دید دوازده تا گرگ
        رفیق‌های بیچاره‌اش را دوره کرده‌اند و نشسته‌اند و آب از لب و لوچه‌هایشان
        می‌ریزد. به سر رفیق‌هایش تشر زد: آهای احمق‌ها شما را دنبال آتش فرستاده‌بودم
        یا این که گفته‌بودم بروید بنشینید پای صحبت آقایان؟
    </p>
    
    <p>
        گرگ‌ها گفتند: عصبانی نشو، رفیق بز حالا بیا بنشین کمی خستگی در کن...
    </p>
    
    <p>
        بز دید که بد جایی گیر افتاده رو کرد به گرگ‌ها و همه‌شان را به فحش و ناسزا بست
        که: پدر احمق‌های کثیف! خوب جایی گیرتان آوردم. پدرتان بیست گرگ به من مقروض بود
        هفت تایش را خورده‌ام، یک هم سر شاخ‌هایم است، باقیش هم شما. جنب نخورید که گرفتم
        بخورمتان!.. آقا سگ بگیرشان!.. فرار نکنند، ترسوها!..
    </p>
    
    <p>
        گرگ‌ها تا این حرف‌ها را شنیدند، دو تا پا داشتند دو تا پای دیگر هم قرض کردند
        و فرار کردند. چنان فرار کردند که باد به گردشان نمی‌رسید. سگ هم از این طرف شروع
        کرد به عوعو که مثلاً حالا می گیرمتان و پاره پاره تان می‌کنم.
    </p>
    
    <p>
        بز رفیق‌هایش را برداشت و آمدند سر جایشان. بعد گفت: رفیق‌ها، گرگ‌ها امشب دست
        از سر ما بر نخواهند داشت، بیایید برویم یک جا پنهان بشویم.
    </p>
    
    <p>
        یک درخت سنجد کج و معوج بود. بز بالا رفت و نشست آن بالای بالا، سگ زیر پای او،
        بره زیر پای سگ و گوساله هر چه کرد نتوانست از درخت بالا برود و آخرش زورکی خودش
        را به شاخه‌ای بند کرد.
    </p>
    
    <p>
        گرگ‌ها پس از مدتی دویدن ایستادند. یکی‌شان گفت: نگاه کنید ببینید چه می‌گویم:
        بز کجا و گرگ‌ها را ترساندن و فرار دادن کجا؟ کی تا حال چنین چیزی شنیده؟
        برگردیم پدرشان را دربیاوریم.
    </p>
    
    <p>
        همه‌ی گرگ‌ها حرف او را قبول کردند و برگشتند. اما هر چه جستجو کردند بز و
        رفیق‌هایش را نتوانستند پیدا کنند. آمدند نشستند پای درخت سنجد که مشورتی بکنند
        و فالی بگیرند. یکی‌شان فالگیر هم بود. خواست فالی بگیرد و محل بز و رفیق‌هایش
        را پیدا کند که یک دفعه آقا گوساله لرزید و ول شد و افتاد روی سر گرگ‌ها. بز تا
        دید کار دارد خراب می‌شود، داد زد: رفیق گوساله، اول آن فالگیر پدر سوخته را بگیر
        که فرار نکند. زود باشید بجنبید رفیق‌ها!.. بگیریدیشان!..
    </p>
    
    <p>
        گرگ‌ها باز چنان فرار کردند که باد هم به گردشان نمی‌رسید.
    </p>
    
    <p>
        بز گفت: من می‌دانم که گرگ‌ها باز هم خواهند آمد. بیایید کاری بکنیم. آن وقت زمین
        را چال کرد و آقا سگ را خاک کرد و گفت که فلان وقت فلان جور می‌کنی. رویش هم
        چند تایی آجر سوخته و شکسته چید و گفت که: رفیق‌ها، اینجا را ما می‌گوییم
        «پیر مقدس قاقالا».
    </p>
    
    <p>
        از این طرف گرگ‌ها در حال فرار به روباه برخوردند. روباه گفت: کجا با این عجله؟
    </p>
    
    <p>
        گفتند: از دست بز فرار می‌کنیم. می‌خواست ما را بخورد.
    </p>
    
    <p>
        روباه گفت: سرتان کلاه گذاشته. بز کجا و خوردن گرگ کجا؟ برگردید برویم.
        می‌دانم چه کارش بکنم.
    </p>
    
    <p>
        روباه آن قدر گفت که گرگ‌ها دل و جرأت پیدا کردند و برگشتند. بز از دور دید که
        روباه افتاده جلو و گرگ‌ها را می‌آورد. از همان دور فریاد زد: آهای روباه،
        الباقی قرضت را می‌آوری؟ مرحوم بابات بیست و چهار گرگ به من مقروض بود. یکی دو
        هفته پیش دوازده تایش را آوردی خوردم، مثل این که حال هم دوازده تای دیگر را
        آورده‌ای. آفرین!.. آفرین!..
    </p>
    
    <p>
        گرگ‌ها گفتند: روباه نکند ما را به پای مرگ می‌کشانی؟
    </p>
    
    <p>
        روباه گفت: ابلهی گفت و احمقی باور کرد. مگر نمی‌بینید این حقه‌باز دروغ سر هم
        می‌کند؟
    </p>
    
    <p>
        بز گفت: روباه، اگر تو راست می‌گویی بیا به این «پیر مقدس قاقالا» قسم بخور،
        تا قبول کنم که به من مقروض نیستی و از تو دست بردارم.
    </p>
    
    <p>
        روباه یکراست رفت سر «مزار» و گفت: اگر دروغ بگویم این «پیر» مرا غضب کند.
    </p>
    
    <p>
        روباه تا این حرف را زد آقا سگ از توی چاله جست زد و بیخ گلوی روباه را گرفت
        و خفه‌اش کرد. گرگ‌ها باز فرار کردند و رفتند به جای خیلی دوری.
    </p>
    
    <p>
        در این وقت دیگر داشت صبح می‌شد. بز گفت: رفیق‌ها، نظر من این است که هر کس
        برگردد به خانه‌ی خودش والا جک و جانورها راحتمان نمی‌گذارند.
    </p>
    
    <p>
        همه حرف بز را پسندیدند و برگشتند سر خانه و زندگی اولشان.
    </p>

</body>
</html>
