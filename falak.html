<!DOCTYPE html>

<html>
<head>
    <meta charset="utf-8" />
    <title>به دنبال فلک | صمد بهرنگی</title>
</head>
<body>

    <h1>به دنبال فلک</h1>

    <p>
        روزی بود روزگاری. مردی هم بود از آن بدبخت‌ها و فلک‌زده‌های روزگار. به هر دری
        زده‌بود، فایده‌ای نکرده‌بود. روزی با خودش گفت: این جوری که نمی‌شود دست روی دست
        بگذارم و بنشینم. باید بروم فلک را پیدا کنم و از او بپرسم سرنوشت من چیست، برای
        خودم چاره‌ای بیندیشم.
    </p>

    <p>
        پا شد و راه افتاد. رفت و رفت تا رسید به یک گرگ. گرگ جلوش را گرفت و گفت: آدمیزاد،
        کجا می‌روی؟
    </p>

    <p>
        مرد گفت: می‌روم فلک را پیدا کنم.
    </p>

    <p>
        گرگ گفت: تو را خدا، اگر پیدایش کردی به او بگو «گرگ سلام رساند و گفت همیشه سرم درد
        می کند. دوایش چیست؟»
    </p>

    <p>
        مرد گفت: باشد. و راه افتاد.
    </p>

    <p>
        باز رفت و رفت تا رسید به شهری که پادشاه آنجا در جنگ شکست خورده‌بود و داشت فرار
        می‌کرد. پادشاه تا چشمش افتاد به مرد گفت: آهای مرد، کجا می روی؟
    </p>

    <p>
        مرد گفت: قربان، می روم فلک را پیدا کنم و سرنوشتم را عوض کنم.
    </p>

    <p>
        پادشاه گفت: حالا که تو این راه را می‌روی از قول من هم بگو برای چه من در تمام
        جنگ‌ها شکست می‌خورم، تا حال یک دفعه هم دشمنم را شکست نداده‌ام؟
    </p>

    <p>
        مرد راه افتاد و رفت. کمی که رفت رسید به کنار دریا. دید که نه کشتی‌ای هست و نه
        راهی. حیران و سرگردان مانده‌بود که چه کار بکند و چه کار نکند که ناگهان ماهی
        گنده‌ای سرش را از آب درآورد و گفت: کجا می‌روی، آدمیزاد؟
    </p>

    <p>
        مرد گفت: کارم زار شده، می‌روم فلک را پیدا کنم. اما مثل این که دیگر نمی‌توانم
        جلوتر بروم، قایق ندارم.
    </p>

    <p>
        ماهی گنده گفت: من تو را می‌برم به آن طرف به شرط آنکه وقتی فلک را پیدا کردی از او
        بپرسی که چرا همیشه دماغ من می‌خارد؟
    </p>

    <p>
        مرد قبول کرد. ماهی گنده او را کول کرد و برد به آن طرف دریا. مرد به راه افتاد.
        آخر سر رسید به جایی، دید مردی پاچه‌های شلوارش را بالا زده و بیلی روی کولش گذاشته
        و دارد باغش را آب می‌دهد. توی باغ هزارها کرت بود،‌ بزرگ و کوچک. خاک خیلی از
        کرت‌ها از بی‌آبی ترک برداشته‌بود. اما یک چند تایی هم بود که آب توی آنها لب پر
        می‌زد و باغبان باز آب را توی آنها ول می‌کرد.
    </p>

    <p>
        باغبان تا چشمش به مرد افتاد پرسید: کجا می‌روی؟
    </p>

    <p>
        مرد گفت: می‌روم فلک را پیدا کنم.
    </p>

    <p>
        باغبان گفت: چه می‌خواهی به او بگویی؟
    </p>

    <p>
        مرد گفت: اگر پیدایش کردم می‌دانم به او چه بگویم. هزار تا فحش می‌دهم.
    </p>

    <p>
        باغبان گفت: حرفت را بزن. فلک منم.
    </p>

    <p>
        مرد گفت: اول بگو ببینم این کرت‌ها چیست؟
    </p>

    <p>
        باغبان گفت: اینها مال آدم‌های روی زمین است.
    </p>

    <p>
        مرد پرسید: مال من کو؟
    </p>

    <p>
        باغبان کرت کوچک و تشنه‌ای را نشان داد که از شدت عطش ترک برداشته‌بود. مرد با خشم
        زیاد بیل را از دوش فلک قاپید و سر آب را برگرداند به کرت خودش. حسابی که سیراب شد
        گفت: خوب، اینش درست شد. حالا بگو ببینم چرا دماغ آن ماهی گنده همیشه می‌خارد؟
    </p>

    <p>
        فلک گفت: توی دماغ او یک تکه لعل گیر کرده مانده. اگر با مشت روی سرش بزنید، لعل
        می‌افتد و حال ماهی جا می‌آید.
    </p>

    <p>
        مرد گفت: پادشاه فلان شهر چرا همیشه شکست می‌خورد و تا حال اصلاً دشمن را شکست
        نداده؟
    </p>

    <p>
        فلک جواب داد: آن پادشاه زن است، خود را به شکل مردها درآورده. اگر نمی‌خواهد شکست
        بخورد باید شوهر کند.
    </p>

    <p>
        مرد گفت: خیلی خوب. آن گرگی که همیشه سرش درد می‌کند دوایش چیست؟
    </p>

    <p>
        فلک جواب داد: اگر مغز سر آدم احمقی را بخورد، سرش دیگر درد نمی‌گیرد.
    </p>

    <p>
        مرد شاد و خندان از فلک جدا شد و برگشت کنار دریا. ماهی گنده منتظرش بود. تا مرد را
        دید پرسید: پیدایش کردی؟
    </p>

    <p>
        مرد گفت: آره. اول مرا ببر آن طرف دریا بعد من بگویم.
    </p>

    <p>
        ماهی گنده مرد را برد آن طرف دریا. مرد گفت: توی دماغت یک لعل گیر کرده و مانده.
        باید یکی با مشت توی سرت بزند تا لعل بیفتد و خلاص بشوی.
    </p>

    <p>
        ماهی گنده گفت: بیا تو خودت بزن، لعل را هم بردار.
    </p>

    <p>
        مرد گفت: من دیگر به این چیزها احتیاج ندارم. کرت خودم را پر آب کرده‌ام.
    </p>

    <p>
        هر چه ماهی گنده‌ی بیچاره التماس کرد به خرج مرد نرفت. پادشاه چشم به راهش بود. مرد
        که پیشش رسید و قضیه را تعریف کرد، به او گفت: حالا که تو راز مرا دانستی، بیا و
        بدون این که کسی بفهمد مرا بگیر و بنشین به جای من پادشاهی کن.
    </p>

    <p>
        مرد قبول نکرد. گفت: نه. من پادشاهی را می‌خواهم چکار؟ کرت خودم را پر آب کرده‌ام.
    </p>

    <p>
        هر قدر دختر خواهش و التماس کرد مرد قبول نکرد. آمد و آمد تا رسید پیش گرگ. گرگ
        گفت: آدمیزاد انگار سرحالی! پیدایش کردی؟
    </p>

    <p>
        مرد گفت: آره. دوای سردرد تو مغز سر یک آدم احمق است.
    </p>

    <p>
        گرگ گفت: خوب. سر راه چه اتفاقی برایت افتاد؟
    </p>

    <p>
        مرد از سیر تا پیاز سرگذشتش را برای گرگ تعریف کرد که چطور لعل ماهی گنده و پادشاهی
        را قبول نکرده‌است، چون کرت خودش را پر آب کرده و دیگر احتیاجی به آن چیزها
        ندارد.
    </p>

    <p>
        گرگ ناگهان پرید و گردن مرد را به دندان گرفت و مغز سرش را در آورد و گفت: از تو
        احمق‌تر کجا می‌توانم گیر بیاورم؟
    </p>

</body>
</html>
